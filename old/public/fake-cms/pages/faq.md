# FAQ

Nedan presenteras D-sektionens FAQ. Frågorna delas in i 4 kategorier, [Boende](#boende), [Skolan](#skolan), [Aktiviteter](#aktiviteter) och [Övrigt](#övrigt).

Hittar du inte svar på din fråga nedan så kan du kontakta [info@d-sektionen.se](mailto:info@d-sektionen.se).

# Boende

---

**Fråga:** Hur nära skolan brukar man bo och hur tar man sig dit?

**Svar:** Det i särklass vanligaste området att bosätta sig i som student är Ryd som ligger precis norr om universitetet. Ryd är dock långt ifrån det enda alternativet då det finns många områden med studentbostäder i nära anslutning till universitetet. Exempel på andra bra bostadsområden är Lambohov, Valla, Gottfridsberg, T1 med flera. Från alla dessa är det cykelavstånd till skolan och det är också på cykel som de flesta tar sig dit.

En utmärkt sida att leta reda på en lägenhet att slå sig ner i är [studentbostader.se](https://studentbostader.se). Där kan det vara en bra idé att ställa sig i bostadskö tidigt. Det kan även vara värt att kolla upp [byggvesta.se](https://byggvesta.se) (Colonia) och [heimstaden.com](https://heimstaden.com). Kolla in vår sida [Bostad](https://d-sektionen.se/sokande/bostad/) för mer bra information.

**Fråga:** Jag bor i Norrköping. Kan jag pendla?

**Svar:** Möjligheterna att pendla är goda tack vare [Campusbussen](https://insidan.liu.se/service/post-transport/campusbussen?l=sv) som går mellan Linköping och Norrköping varje timme från 7:00 till 17:00. Turen tar ca 40 minuter och det finns exempel på de som trivs med pendlingen såväl som de som inte gör det. Generellt är att de som är duktiga på att utnyttja tiden på bussen (plugga, läsa eller sova) tycker det går bra.

**Fråga:** Korridor/hyreslägenhet/bostadsrätt?

**Svar:** Beror lite på vad man själv är för typ av person. Det kan vara bra att tänka på att i korridor delar man kök med de personer som bor i samma korridor. I övriga bostäder har man ett eget kök. Det kan även vara bra att tänka på var man ska bo, så att man har nära till campus och till mataffären.

# Skolan

---

**Fråga:** Hur vet jag vilka böcker/kursmaterial jag behöver?

**Svar:** Inför en ny kurs så rekommenderas starkt att ta en titt på den i [Studieinfo](https://liu.se/studieinfo/).

Där finns en mängd information om kursen där kursmaterial, förkunskaper, mål med kursen och annan viktig information tas upp. Att införskaffa böckerna kan göras på diverse olika sätt; Adlibris för den som vill beställa, bokhandeln [Bokakademin](https://www.bokab.net/) på campus eller [Campusbokhandeln](https://campusbokhandeln.se/butiker/linkoping) om man vill köpa en begagnad bok för ett lite billigare pris. Det är också alltid många äldre studenter som säljer vidare sina böcker efter att de blivit klara med en kurs, så håll utkik efter det i sociala medier eller ute i verkligheten.

**Fråga:** Vad är de huvudsakliga skillnaderna mellan dataprogrammen på LiU?

**Svar:** Många tror att det är “data som data”, men de har fel. Skillnaderna är många. D (Datateknik) och U (Mjukvaruteknik) utgår från samma grund och läser flertalet kurser tillsammans, men U har ett större fokus på programmering av mjukvara medan D i jämförelse har en större andel kurser inom hårdvara och elektroteknik (båda läser dock mycket programmering). Inom IT-programmet (Informationsteknologi) lär man sig också om programmering, men läser till exempel mer om Nätverk och kommunikation. En annan viktig skillnad är att IT-programmet stolt kan skryta med att vara den enda civilingenjörsutbildningen i Sverige som använder sig av PBL. IP (Innovativ Programmering) är det enda av programmen på D-sektionen som är ett kandidatprogram och inte ett civilingenjörsprogram. Här fokuserar man i stora drag mer helhjärtat på att programmera, och mindre inom typiska ingenjörsområden såsom matte. IP är ett treårigt program och inte fem år som D, U och IT.

**Fråga:** Är matten svår?

**Svar:** En fråga som kommer variera mycket beroende på vem man frågar. Matten är ganska svår men man skolas in mycket bra genom en matematisk grundkurs. Självklart underlättar det att ta en förberedelsekurs inom högskolematematik om man känner sig osäker eller glömt mycket sen gymnasiet.

**Fråga:** Måste man kunna mycket programmering i förväg?

**Svar:** Man behöver inte ha några som helst förkunskaper inom programmering eftersom programmeringsundervisningen börjar på noll. Det går dock undan i början så om man inte har några förkunskaper gäller det att ligga i lite extra de första veckorna. Många som börjar på någon av våra datautbildningar har ingen eller mycket liten erfarenhet av programmering sedan tidigare, så är du en av dem så är du i gott sällskap och kommer klara dig alldeles utmärkt om du bara pluggar på och har kul!

**Fråga:** Hur mycket tid går åt till plugg per vecka?

**Svar:** Det är väldigt olika från vecka till vecka och från person till person. Om man har disciplin nog att fokusera till 100% mellan 8-17 från måndag till fredag så behöver man inte lägga så mycket tid utanför det på skolan. Man bör akta sig från att göra sig ett 10-17 schema då stora delar av helgen försvinner till följd av detta.

**Fråga:** Hur mycket är obligatoriskt?

**Svar:** Det enda som är obligatoriskt att gå på är examinerande moment, i första hand tentor men också vissa laborationspass. Lektioner och föreläsningar är således inte obligatoriska men det rekommenderas starkt att delta i dessa ändå.

**Fråga:** Är det bara roliga kurser?

**Svar:** På högskolan läser man mer specifikt de kurser som kommer vara till nytta för ett framtida jobb. Därför tycker nog nästan alla som valt rätt utbildning att det (nästan!) bara är roliga kurser!

# Aktiviteter

---

**Fråga:** Vad finns för aktiviteter utanför skolan?

**Svar:** Att plugga vidare betyder inte att du måste sluta med dina tidigare fritidsaktiviteter. I Linköping finns det fotbollslag, innebandyföreningar, dartsammankomster, LAN-träffar, diverse gym, pokerturneringar, pubar och mycket mer.

[Aktivitetsutskottet](https://d-sektionen.se/aktivitetsutskottet/) här på D-sektionen anordnar en massa roliga evenemang såsom fotbolls- och innebandy-träningar, brädspelskvällar, laserdome, [sittningar](https://sv.wikipedia.org/wiki/Sittning) med mera.

Att engagera sig i studentlivet rekommenderas också starkt. Festerist, fadderist, styret, utskott eller jobba i sektionscaféet; möjligheterna är många, men något som är säkert är att det kommer vara roligt!

**Fråga:** Vad finns det för uteställen/klubbar att gå på i Linköping, som är studentvänliga?

**Svar:** Förutom alla utomordentligt roliga fester och kravaller man kan gå på, som ordnas av sektionernas festerier och oftast hålls på skolan finns det ett flertal ställen att gå ut på i Linköping, av olika studentvänlighetsgrad.

Till de mest studentvänliga hör nog [Flamman](http://www.flamman.org/) i studentområdet med samma namn och [\[hg\]](http://hg.se/) i Ryd. Här kostar de billigaste dryckerna av valfri alkoholhalt runt 30 kr, och dansgolven är fyllda av svettiga studenter som svingar sina lurviga! Vill man avnjuta en god öl till ett rimligt pris finns alltid studentpuben [VilleValla](https://www.villevallapub.se/) i Irrblosset som kan stoltsera med ett brett (läs: väldigt brett) sortiment av öl och cider från världens alla hörn. Allt detta ackompanjeras av trevlig och kunnig personal och en gemytlig miljö.

# Övrigt

---

**Fråga:** Hur långt räcker studiebidraget/studielånet?

**Svar:** En fråga med olika svar beroende på hur snål (läs: ekonomiskt medveten) person man frågar. Studiebidrag på 3164 kr + 7280 kr från lån gör att de flesta studenter inte behöver leva på nudlar (därmed inte sagt att vissa fortfarande gör det!).

**Fråga:** Har man tid att åka hemhem ofta?

**Svar:** Man kan åka hemhem väldigt ofta om man känner för det. Ett bra tips är att om man är duktig på att se skolan som ett “8 till 5”-jobb så kan man till stor del koppla av utan att plugga hela helgerna och man är därmed fri att åka hemhem!

Det kan dock vara bra att hålla sig vid campus runt tentaperioderna för att kunna plugga så mycket som möjligt. Dessa är 4 per år till antalet och ligger ungefär vid höstlovet, jul, påsk och sommarlovet.

**Fråga:** Är alla nördar?/Finns det tjejer?

**Svar:** Självklart är man inte en nörd enbart för att man valt att läsa ett program inom data. Här på sektionen finns alla möjliga typer, från festprissar som häfver öl på 3 sekunder till kulinariska kufar och brädspelsfantaster. På våra program finns plats för alla, och på sektionen är vi måna om att studentlivet för alla våra medlemmar ska vara så kul som möjligt oavsett vem du är.

Andelen tjejer som söker ökar sakta men säkert från år till år, och vi är oerhört stolta över allt arbete som görs inom sektionen för att det ska bli bättre. Om du är tjej eller icke-binär rekommenderas varmt att du kikar in vår [damförening Donna](https://d-sektionen.se/donna/) som anordnar en massa kul event inom och utanför sektionen.

Fann du inget svar på din fråga? Skicka ett mail till [info@d-sektionen.se](mailto:info@d-sektionen.se).
